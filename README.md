# Davids tips för egenkonsulter

Dessa mer eller mindre genomtänkta tips grundar sig i hur jag tycker och tänker. Använd dem inte utan att själv tänka
efter först.

Det är en kombination av bland annat: startup-metodik, saker jag lärt mig av min coach och en bok som heter Referral of
a lifetime av Tim Templeton. OBS! Boken är USA-centrisk och behöver anpassas till svenska förhållanden.

Detta är ett komplement till Tomas Bjerres
sida [Starta Eget Konsultbolag](https://github.com/tomasbjerre/starta-eget-konsultbolag).

## Osorterade tips

### Sälj dina tjänster först, köp sedan

Många av dessa tips kostar pengar. Vänta med att spendera tills du har tjänat pengar.

### Hyr in hjälp med bokföring

Även om det finns tjänster som bokför nästan automatiskt så har jag valt att hyra in en bokföringsbyrå som hjälper mig.
De jobbar mycket snabbare och bättre än vad jag gör. Mitt val av bokföringsprogram är Fortnox, men välj något du gillar
och hitta en bokföringsbyrå som jobbar med det. Eller välj en bokföringsyrå som du gillar och använd det
bokföringsprogram som de rekommenderar. Kom bara ihåg att du själv är ytterst ansvarig för att bokföringen är korrekt.

### Hyr en virtuell assistent (VA)

Utöver min bokföringsbyrå så har jag en virtuell assistent (VA) som hjälper mig med t.ex. inköp och annan
administration. Ibland kan en VA även jobba med bokföring.

### Du är nu också säljare och marknadsförare

Något jag inte riktigt tänkte på, eller blundade för, när jag blev egenkonsult var att från den stunden var jag också
min
egen säljare och marknadsförare. Därför handlar ett antal tips just om hur du hanterar detta.

### Skillnaden mellan coach och mentor

Jag anser att skillnaden mellan coach och mentor är att mentorskap ska vara gratis och ett ömsesidigt utbyte mellan
mentor och adept, medan coachning är en tjänst man köper.

### Skaffa en mentor (eller flera)

En mentor är typiskt någon som gjort samma sak som du men har kommit några år längre.

### Hyr en coach (eller flera)

Du behöver kära känna dig själv och jobba med dig själv. Som egenkonsult så är det du som är produkten och med hjälp av
en coach kan produkten bli ännu bättre.

Prata med och testa olika coacher för att hitta någon som passar dig och som vill coacha dig.

Välj gärna en coach certifierad av International Coach Federation (ICF).

Det finns en plattform som heter Zebrain för coaching online.

### Läs böcker

Facklitteratur är naturligtvis avdragsgillt i ditt bolag. Köp fysiska böcker eller e-böcker, prenumerera på en
ljudbokstjänst, osv.

### Skaffa ett CRM

Hantera dina kunder och samarbetspartners (tidigare, befintliga och möjliga) i ett CRM. Jag
använder [Nimble](https://www.nimble.com/referral-program/?discount_code=GARLY&lead_source=app). (OBS! Länken ger $25
rabatt till dig och mig om du signar upp.) Jag har på min att göra-lista att hitta ett europeiskt alternativ för att
hantera GDPR bättre.

### Gör en lista över önskade kunder

Med eller utan ett CRM så gör en lista över potentiella kunder i ditt geografiska område!

Ha som strategi att systematiskt jobba med att bygga relationer med relevanta personer på dessa företag.

Följ personer hos dessa på LinkedIn, eller till och med skicka kontaktförfrågan om du kan göra det snyggt.

### Var aktiv på LinkedIn

Håll din profil uppdaterad, kommentera andras inlägg, skriv egna inlägg, följ och lägg till potentiella kunder och
partners i ditt nätverk.

Om du är programmerare och nästan bara har programmerare i ditt nätverk så kanske de i bästa fall kan rekommendera
dig till ett framtida uppdrag men tänk på att det är dina önskade kunder och samarbetspartners som du vill synas inför!

OBS! Det finns en hel marknad med "LinkedIn-coacher" av varierande kvalitet, var försiktig med att lägga pengar på
sådana.

## Referenser

- [Starta Eget Konsultbolag](https://github.com/tomasbjerre/starta-eget-konsultbolag) av Tomas Bjerre
- [Nimble CRM](https://www.nimble.com/referral-program/?discount_code=GARLY&lead_source=app). (OBS! Länken ger $25
  rabatt till dig och mig om du signar upp.) 
