# Davids oombedda råd till egenkonsulter

*Har du kommentarer, frågor, förbättringar eller annan återkoppling?
[Skapa ett ärende på GitHub](https://github.com/twogood/egenkonsult-tips/issues) eller skriv ett inlägg i
Facebook-gruppen [Vi som driver eget konsultbolag](https://www.facebook.com/groups/starta.eget.konsultbolag/).*

Dessa mer eller mindre genomtänkta tips grundar sig i hur jag tycker och tänker. Använd dem inte utan att själv tänka
efter först.

Det är en kombination av bland annat: startup-metodik, saker jag lärt mig av min coach och en bok som heter Referral of
a lifetime av Tim Templeton. OBS! Boken är USA-centrisk och behöver anpassas till svenska förhållanden.

Detta är ett komplement till Tomas Bjerres
sida [Starta Eget Konsultbolag](https://github.com/tomasbjerre/starta-eget-konsultbolag).

## Osorterade tips

### Sälj dina tjänster först, köp sedan

Många av dessa tips kostar pengar. Vänta med att spendera tills du har tjänat pengar.

### Hyr in hjälp med bokföring

Även om det finns tjänster som bokför nästan automatiskt så har jag valt att hyra in en bokföringsbyrå som hjälper mig.
De jobbar mycket snabbare och bättre än vad jag gör. Mitt val av bokföringsprogram är Fortnox, men välj något du gillar
och hitta en bokföringsbyrå som jobbar med det. Eller välj en bokföringsbyrå som du gillar och använd det
bokföringsprogram som de rekommenderar. Kom bara ihåg att du själv är ytterst ansvarig för att bokföringen är korrekt.

### Hyr en virtuell assistent (VA)

Utöver min bokföringsbyrå så har jag en virtuell assistent (VA) som hjälper mig med t.ex. inköp och annan
administration. Ibland kan en VA även jobba med bokföring.

### Du är nu också säljare och marknadsförare

Något jag inte riktigt tänkte på, eller blundade för, när jag blev egenkonsult var att från den stunden var jag också
min egen säljare och marknadsförare. Därför handlar ett antal tips just om hur du hanterar detta.

### Skillnaden mellan coach och mentor

Jag anser att skillnaden mellan coach och mentor är att mentorskap ska vara gratis och ett ömsesidigt utbyte mellan
mentor och adept, medan coachning är en tjänst man köper.

### Skaffa en mentor (eller flera)

En mentor är typiskt någon som gjort samma sak som du men har kommit några år längre.

### Hyr en coach (eller flera)

Du behöver lära känna dig själv och jobba med dig själv. Som egenkonsult så är det du som är produkten och med hjälp av
en coach kan produkten bli ännu bättre.

Prata med och testa olika coacher för att hitta någon som passar dig och som vill coacha dig.

Välj gärna en coach certifierad av International Coach Federation (ICF).

Det finns en plattform som heter Zebrain för coaching online.

### Läs böcker

Facklitteratur är naturligtvis avdragsgillt i ditt bolag. Köp fysiska böcker eller e-böcker, prenumerera på en
ljudbokstjänst, osv.

### Skaffa ett Customer relationship management-system (CRM)

Hantera dina kunder och samarbetspartners (tidigare, befintliga och möjliga) i ett CRM. Jag själv
använder [Nimble](https://www.nimble.com/referral-program/?discount_code=GARLY&lead_source=app). (OBS! Länken ger $25
rabatt till dig och mig om du signar upp.) Jag har på min att göra-lista att hitta ett europeiskt alternativ för att
hantera GDPR bättre.

### Gör en lista över önskade kunder

Med eller utan ett CRM så gör en lista över potentiella kunder i ditt geografiska område!

Ha som strategi att systematiskt jobba med att bygga relationer med relevanta personer på dessa företag.

Följ personer hos dessa på LinkedIn, eller till och med skicka kontaktförfrågan om du kan göra det snyggt.

### Bygg relationer

Det är min fasta övertygelse att relationer mellan människor är grunden i att få uppdrag som egenkonsult.

Dessa relationer kan t.ex. byggas via LinkedIn, via lunch/kaffe 1:1, eller på olika event om man jobbar strategiskt.

### Var aktiv på LinkedIn

Håll din profil uppdaterad, kommentera andras inlägg, skriv egna inlägg, följ och lägg till potentiella kunder och
partners i ditt nätverk.

Att tänka på: Om du är programmerare och nästan bara har programmerare i ditt nätverk så kanske de i bästa fall kan
rekommendera dig till ett framtida uppdrag men tänk på att det är dina önskade kunder och samarbetspartners som du vill
synas inför!

LinkedIn är en hel vetenskap i sig så jag kommer säkert skriva mer om det.

OBS! Det finns en hel marknad med "LinkedIn-coacher" av varierande kvalitet, var försiktig med att lägga pengar på
sådana.

### Bjud på lunch!

Nästan alla människor äter lunch, och det kanske finns något i oss att dela en måltid med andra människor. Försök att
luncha med viktiga personer i ditt nätverk minst en gång om året.

Bjuder du på lunch så kan du dessutom ta upp det som extern representation i bokföringen och enligt mina beräkningar så
gör det att du får två luncher för bolagets pengar istället för en lunch som du betalar med privat med lön från ditt
bolag.

### Webbplats/hemsida

Det allra viktigaste på din hemsida är det som på engelska kallas socialt bevis ("social proof" på engelska), som till
exempel:

* Kundrecensioner och testimonials (personliga rekommendationer)
* Kundcase och framgångshistorier
* Expert- eller kändisrekommendationer
* Logotyper på samarbetspartners eller certifieringar som visar trovärdighet

Detta för att personer som redan är intresserade av att samarbeta med dig ska känna sig trygga med det när de läser på
din hemsida.

Bry dig inte om sökmotoroptimering (om du inte är SEO-konsult själv) eller att köpa annonser.

Om du inte är designer eller frontend-utvecklare så räcker det att webbdesignen är "good enough".


### Fyra ord jag betalt dyrt för

För en lyckad affär, leta efter kunder som har ett problem som är:

* Specifikt
* Viktigt
* Svårt
* Brådskande


## Boktips

### The Referral of a Lifetime: Never Make a Cold Call Again!

av Tim Templeton.

Boken handlar om att systematiskt men ändå personligt bygga relationer med personer som kan rekommendera dig. Den är
USA-centrisk och behöver därför anpassas till svenska förhållanden, och är inte exakt riktad till egenkonsulter. Men
ändå inspirerande.

### Influence: The Psychology of Persuasion

av Robert B. Cialdini.

Denna boken handlar bland annat om social proof.

## Länkar

- [Starta Eget Konsultbolag](https://github.com/tomasbjerre/starta-eget-konsultbolag) av Tomas Bjerre
- Facebook-gruppen [Vi som driver eget konsultbolag](https://www.facebook.com/groups/starta.eget.konsultbolag/).
- [Nimble CRM](https://www.nimble.com/referral-program/?discount_code=GARLY&lead_source=app). (OBS! Länken ger $25
  rabatt till dig och mig om du signar upp.)
